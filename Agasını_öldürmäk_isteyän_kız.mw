Agasını öldürmäk isteyän kız


V.MOŞKOVun: Наречие Бессарабских гагаузов (1904 yıl) kiyadından
Bir vakıt varmış iki kardaş, biri çocuk, biri kız. Giderlar ikisi bir pustiyalıkta yaşamaa. 

Yapayorlar bir bordey, yaşarmışlar ikisi. Kız oturumuş bordeydä, agası gidärmiş avlanmaa. Bir gün gitmiş uzak, da gecelemiş kırda. Gelmiş kıza bir dev adamı, da yatayor onunnan o gecä. Da demiş dev kıza: 

Ha öldürelim senin aganı da ikimiz yaşaylım”. Kız demiş: “Nası öldürelim onu, o pek kaavi?” Dev demiş: “Hasta et kendini da de ona, olsa canavar südü, alışacan”. Dev gitmiş, gelmiş kardaşı, bulmuş kızı hasta, sormuş kızkardaşına: “Ne canın isteer?” O da demiş: “Olsa canavar südü, içeyim, sansın alışacam”. 

Almış kardaşı tüfeeni, bir da şişä, da gitmiş, nerdä canavarın yavruları durudu.  He-nez da gelmiş ta canavar yavrularnı emzirmää. Kurulmuş Yuvan urmaa canavarı. Canavar demiş: “Ne istärsän, verim sana, salt öldürmä beni”. O da demiş: “Biraz süt ver bana”. 

Gitmiş Yuvan, almış bir az süt, vermiş canavar bir da pali ona. Gitmiş kızkardaşına da vermiş südü. Kızkardaşı almış südü, saklı dökmüş erä. Gider Yuvan genä avlanmaa. Geler dev, sorayor kıza: “Nası, geldi mi canavardan?” Demiş: “Geldi”. O dev demiş: “Yolla onu, gitsin, aslan südü getirsin da paralasın onu aslan”. 

Gelmiş Yuvan, kız genä demiş Yuvana: “Git kardaşım da getir bana aslan südü”. Almış Yuvan tüfeeni hem şişeyi da gitmiş. Taman gitmiş, aslan henez gelmiş yavrularnı emzirmää. Kurulmuş tüfeknän urmaa. Aslan demiş: “Ne istärsän verin sana, salt öldürmä beni”. O da demiş: “Biraz süt ver bana”. 

[[Aslan]] demiş: “Gel vereyim”. Gitmiş Yuvan, vermiş ona süt, vermiş bir da yavru. Almış Yuvan yavruyu hem südü, gelmiş evä, koymuş yavruyuyöbürün yanına. Südü vermiş kızkardaşına, o da almış südü, dökmüş erä. Genä gitmiş Yuvan avlanmaa, gelmiş dev da sormuş: “Ödürmemiş mi onu aslan?” Kız da demiş: “İyecek, onuçun vermiş ona bir da yavru”. Dev genä demiş: “Yolla onu, gitsin, ayı südü getirsin sana da belkim ayı iyir onu”. 

Geler avşamneyim Yuvan, kızkardaşı demiş ona: “Git, getir bana ayı südü”. Gitmiş Yuvan ayı südü getirmää. Açan gitmiş, ayı emzirimiş yavrularnı. Kurulmuş urmaa. Ayı demiş: “Ne istärsan, verim sana”. O da demiş: “Biraz süt bana ver”. “Verim – demiş. Gider, almış süt, ayı vermiş bir da pali. Almış paliyi da geler evä, vermiş südü, baksa, iki dev içerdä lafederlar. 

Girmiş içeri. Girdiynän içeri, tutmuşlar onu, baalamışlar ellerni aardına. Çıkarmış biri buçaanı kesmää. O da demiş: “Çıkarın beni dışarı da var bir-iki piidim söleyim”. Çıkarmışlar onu dışarı. Başlamış baar-maa: “Nä Vedi, nä Avdi, nä Grevan!” O saat gelmişlär onun o palileri, koparmışlar çatıyı ellerindän da hızlanayorlar devleri, paralamışlar. Brakmış çocuk kızkardaşını da gitmiş nänı gözü görüsa.
 





[[Kategoriya:Bilim]]
[[Kategoriya:Sotsiologi]]
[[Kategoriya:Yaşamak]]
[[Kategoriya:Kultura]]
[[Kategoriya:Gagauz literaturası]]
