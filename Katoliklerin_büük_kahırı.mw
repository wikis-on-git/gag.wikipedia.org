Katoliklerin büük kahırı


Çiçek ayın (aprel) 2-dä bütün dünneyä haber oldu, ani katolik hristiannarın en büük adamı Papa Giovanni Paolo II-ci (Karol WOJTİLA) raametli oldu. Onu bitki yoluna geçirmää deyni milionnarlan insan Vatikana geldi. Sade Polşadan (Papa poläktı) yakın 4 milion. Papa Giovanni Paolo II-ci 26 yıl kuvettä bulundu.

Eni Papa seçmää deyni Çiçek ayın 18-dä Vatikanda Sikstanskaya kapellada konklav toplandı - bütün dünneydän 115 kardinal (hepsi kardinallar bilä toplanêrlar sade eni Papa seçmää deyni). İnsannara haber vererlär kapellanın bacasını tütüderäk. Kara tütün çıkarsa - Papa seçilmedi, biyaz tütün çıkarsa  eni Papa var demäk.

Diildi belli nekadar vakıt lääzım olacek eni Papa ayırmaa deyni. İlk iki oturuştan sora bacadan kara tütün çıktı. Çiçek ayın 19-da, saat 17-50 Sikstanskaya kapellanın bacasından biyaz tütün çıkmaa başladı. Sora çannarı düümää başladılar - ikinci nışan, ani Papa seçildi.

Benim kısmetim vardı o gün, o saat Vatikana yakın bulunmaa. Çan sesini işidip, insannar, avtobuslar-dan çıkıp, Vatikana, Ay Petri merkezinä kaçardılar. Onnarın üzlerindä sevinmelik vardı. Herbiri düşünärdi bu önemli oluşta pay almaa.

Üz binnän kişi Ay Petri merke-zindä bulunardılar, açan saat 18-43-tä kardinal Jorde Medina Estefez, balkona çıkıp, katolik devletlerin dillerindä insannara danışıp, haber etti, ani eni Papa seçildi “Habemus Papam”. Sora balkona eni Papa çıktı  

Benedetto XVI-cı (78 yasın-dakı Germaniyadan kardinal Jozeph RATZİNGER). Lääzım söleyim, ani Germaniyadan Vatikanda Papa sade 950 yıl geeri varmış.

Pazar günü, Çiçek ayın 24-dä, Papa Benedetto XVI-cı ilk mesayı Ay Petri merkezindä yaptı. Onun aşırıya ilk çıkması Germaniyaya olacek, Koloniya kasabasına. Burada Jozeph RATZİNGER gençliini geçirdi. 

Taa raametli Giovanni Paolo II-ci  bu kasbada gençlik günnerini düzennedi. Onnar Harman ayın 11-21 günneri arası olêr. Bu yıl orayı 1 mln. Genç toplansın lääzım, 600 klisä izmetçisi, 4 bin jurnalist. Bu Papa Benedetto XVI-nın gençlärlän ilk buluşması olacek.

 

[[Kategoriya:Din]]
[[Kategoriya:Yaşamak]]
