[[Türkiye]]dä iki üüredicilik ministruları buluştular
Harman ayın (avgust) 11-12 günnerindä [[Moldova]] Üüredicilik ministerliin ministrusu Maya SANDU ofiţial bir vizitlan Türkiyedä bulundu. Vizit zamanında Canabisi buluştu Türkiye Milli üüredicilik Bakanı Nabi AVCIylan. Bundan kaarä buluşmaklar oldular TİKA Başkanı Serdar ÇAMnan, Türkiyenin Üüsek üürediciliktä Sovetinin Predsedatelinnän, İnovaţiya hem tehnologiya üürediciliindä Baş direkţiyasının direktor yardımcısınnan hem Ankaranın alış-veriş palatasının direktorunnan.

Türkiye Milli üüredicilik Bakanı Nabi AVCI buluşmada Moldova Üüredicilik ministerliin ministrusuna danışarak dedi: “Üüredicilik uurunda Moldovaylan ilişkilerimiz çok gözäl gider. Ama, belli ki taa da islää olabilir. 1996-cı yılında “Üüredicilik uurunda işbirlii Annaşması” imzalamışız. O gündän bu günä kadar çok işlär diişti. Zaman içindä iki devlet ilişkilerindä, üüredicilik dışında başka uurlarda da pek çok gözäl gelişmelär oldu. Bundan soradakı dönemdä, sizin de önderciliinizdä, ilişkilerimizi, özelliklän üüredicilik uurunda taa yukarı basamaklara taşırız.”

Sora, iki devlet arasındakı ilişkilerin çok üüsek kertiklerä taşınması için, Moldova hem Türkiye arasında gözäl bir köprünün da bulunduunu anarak, Bakan Nabi AVCI, konuşmasını bölä sürdürdü: “Gagauz Özel Bölgesi hem oradakı Gagauz soydaşlarımız, aramızdakı ilişkilär için çok gözäl bir dostluk köprüsü oluşturêrlar. Sadecä Gagauz Özel Bölgesi diil, bütüm Moldova için ilişkilerimizin çok yukarı kertiklerä taşınmasını arzu ederiz. Orada bulunan bir iki şkolaylan ilgili yardımnarımız taa öncä konuşulmuştu. Sizin da yakından bildiiniz kuruluşlarımızdan biri olan Türk İşbirlii hem Koordinaţiya Ajansı Başkanlıı (TİKA) da orada çalışmalar örüder. Bildiim kadar Gagauz Bölgesindä bir liţeyimiz bulunêr. Söz konusu şkolamız, önümüzdeki vakıtlarda bir üüredicilik kompleksı biçimindä olacek hem Komrattakı eni binası TİKA tarafından yapılacek.”

Moldovada bir zanaatlar liţeyin yapılması için söleyeräk Bakan Nabi AVCI dedi: “Önceliklän türkçenin Moldova genelindä üürediciliktä üüretmäk dili olarak kullanılmasındakı zaametleriniz dolayı teşekkür ederim. Bu zaametlerin yanı sıra orada gözäl hem örnek bir zannatlar liţeyi da yapalım. Bu zannatlar liţeyi, Moldovadakı gençlerimiz için ii bir kapu olacaktır.”

Moldovadan gelän üürencilär için verilän burslar (stipendiyalar) için Nabi AVCI dedi: “Moldovadan gelän üürencilär için verdiimiz burslar var hem bu bursları taa çok da arttırabiliriz. Bu vizitınız, konuştuumuz bütün bu konularda eni bir başlangıç olacek.”

Moldova Üüredicilik ministerliin ministrusu Maya SANDU da buluşmada, Türkiyedä olmaktan duyduu mutluluu açıklayarak, üüredicilik başta olmak üzerä, herbir uurdakı işbirliin artarak ilerlemesini arzu ettiklerini urguladı.


[[Kategoriya:Türkiye]]
