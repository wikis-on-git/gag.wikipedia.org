'''Kuş gripası konkurenşiyeda eni silah mı'''

Bitki vakıtlar dünneyin her tarafından geler haberlär, ani kuşlarda, kimär kerä insannarda da, “kuş gripası” hastalıı bulêrlar. 

Dooru “kuş gripası” dediimiz hastalık var. Ama unutmayın, ani ona karşı vakşina da artık var. Hastaları var nicä yılaçlamaa.

Ama buna bakmadaan, masmediya milionnarca insannarın ölmesinnän korkudêr. Sansın büün medişina XIX-cu üzyılın uurunda bulunarmış gibi. Düünnedä panika başlamaya yakın. 

Hadiyin düşünelim kimä bu ajiotaj lääzım? En ilkin ilaç hem vakşina yapan fabrikaların hem aptekaların saabilerinä. Onnar bundan, kesinniklän, taa da çok zenginneyeceklär.

Tutêrsınız mı aklınızda, açan mileniumun başında kompyuterların bozulmasınnan korkudardılar? Kim kazandı bu yalandan hem nekadar kazandı bir yılın içindä belli oldu.

“Kuş gripasından”, en aazından, taa bir kazanan taraf var – [[Evropa]]nın hem Amerikanın kuş büüdän industriyası. Onnar Kitayın hem eski Sovetlär Birliinä girän devletlerin bu işlän bu uurda ekonomika kalkınmasını kösteklemää savaşêrlar. 
Saklı diil, ani büünkü gündä eski Sovetlär Birlii topraklarında yaşayan insannarın may 90% fıkaaralıkta yaşêêrlar. Onnarın iyeceklerin temelindä taa çok kuş (tauk, kaz, ördek hem pipi) eti hem yımırtaları er alêrlar. 

Bu iş gösterer, ani burası çok büük hem geniş bir paneerdır. O panerda da konkurenşiyayı yok etmä deyni türlü oyunnar oynanılêr. “Kuş gripası” hastalıı da o oyunnarın birisi olabilir.

Not. Bu hastalık halizdän büük beladır. Ondan kurtulmaa deyni devlet uurunda programalar kurulsun lääzım hem bu iş için devletin, diil vatandaşların, kesesindän, para verilsin lääzım.  


 



[[Kategoriya:Bilim]]
[[Kategoriya:Sotsiologi]]
[[Kategoriya:Yaşamak]]
[[Kategoriya:Kultura]]
[[Kategoriya:Saalık]]
[[Kategoriya:Tabiat]]
