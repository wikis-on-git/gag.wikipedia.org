'''Dedal hem İkar''' — evelki urum mifi.

Evelki [[Grețiya|Grețiya]]nın  anılmış resimcisi Dedal çok yıl yaşamış bir [[Kirt|Krit]] adasında, angısı onun vatanından yırak bulunurmuş. Yabancı bir padişah Minos bu adanın saabisiymiş. Dedal yaparmış mermer taşından Allahın hem insannarın figuralarını.

O figuraları ölä gözäl yaparmış ani onnar benzäärmiş diri cannı olannara. Onuştan Dedal anılmış nasıl bir käämil hem şannı resimci. Dedalın canı sıkılırmış, o özläärmiş kendi vatanını da pek istäärmiş dönmää geeri, gitmää kendi ana kasabasına [[Afina|Afina]]ya. 

Ama padişah Minos kolvermääzmiş  bu lääzımnı ustayı. O  istäärmiş ki Dedal işlesin sede onun yanında hem sede ona yapsın bu çok ii monumentleri. Padişah koymuş bekçi, angılarına sımarlamış gözletsinnär, ani Dedal kaçmasın. Bunu gördüynän, Dedal kararlamış saklı kaçmaa Krit adasından kendi vatanına. O çok düşünmüş nasıl kaçmaa bu Minos padişahından.

"Yolca başlarsıydık kaçmaa, bekleycilär etişip tutarlar" - düşünärmiş Dedal. "Denizcä yollanıp gitmää padişahın gemileri ardımızdan etişip tutabilecek". Bakmış Dedal göktä uçan kuşlara da annamış - "gök var nicä bizi kurtarsın". Da o başlamış kendi oolunnan, İkarlan, barabar kuş tüülerini toplamaa. Tezdä onnar pek çok tüü toplamışlar. 

Dedal erleştirmiş tüüleri te nicä: ilkin biri-birinä yannaşık koymuş küçük tüüleri, sora büüceklerini, taa sora en büüklerini. Bu tüüleri o sıkı baalamış kalın ipliklärlän, sora onnarı yapıştırmış bal mumunnan. Dedallan yannaşık işlaarmiş onun oolu İkar da. Dedal işini başarmış, o yapmış ikişär kanat kendisinä hem ooluna. Baalamış kanatları omuzlarına, çeketmiş hızlı sallamaa onnarı, kalkınmış yıkarı da başlamış uçmaa.


[[Category:Literatura]]
[[Category:Gagauz literaturası]]
[[Category:Arhiv]]
