'''Marina Radiş''' — gagauz opera türkücüsü, zanaatçı.

1982-ci yılın fevral ayın 2-dä [[Gagauz Yeri|Gagauziya]]nın [[Kazayak|Kazayak]] [[Küü|küü]]yündä dünneyä geldi Radiş İvan Nikolaeviçin hem Gina Födorovnanın aylesindä.Lääzım sölemää, ani duuma günündän taa şkolayı başarınca Marina kendisini hep mediţinaya baalamaa düşünärdi. Esaba almayarak, ani ilk klaslardan taa, bir şüpesiz, türkücülük hem artistlik yoluna ilk adımnarı yaptı. İlktän onu peniyedä üüredicisi Pötr Trifonoviç şkoladakı hora solistka aldı. 

Sora da, artık beşinci klastaydı, açan [[Kazayak|Kazayak]] küüyün Kultura Evindä olan bir estrada konkursuna ansızdan katıldı. Söz gelişi, o konkursta, gagauz halk türküsünü “Hay, kızım, kızım” estrada havasına görä çalıp, birinci oldu. Onu halk ansamblisinä solistka aldılar. Ansambliylän bilä başladı rayonda hem Gagauziyada olan çeşitli konkurslara katılmaa, taa sık en üüsek erleri kaplamaa. Bölä onun artistka yolu başladı. Açan şkoladan sora, 1999-cu yılda, sıra geldi bir zanaat ayırmaa, Marina artık kendisini üzdä-üz kardiolog doktoru görärdi. 

Ama Marina, anasını-bobasını sayan bir kız olarak, onnarın sözünü sesledi, da, [[Kişinöv|Kişinöv]]a gelip, dokumentleri estrada bölümünä vermää istedi. Estrada bölümündä er artık yoktu. Burada ona iki iş teklif ettilär. Herliim üürenmää istärsä, vakıdında muzıka okulunda üürenmemiş deyni, iki yıl podgotovitelnıy kurslara gidecek. Hem da ya halk yaratması ya da opera fakultetini ayırsın. 

Halk yaratması – moldovan halk yaratmalarınnan ilgiliydi. Bu zanaat onun canında er bulmadı. Düşündü opera zanaatına girip, bir yıldan sora genä estradaya dönmää. İki yılın erinä bir yıl podgotovitelnıyda üürenip, Marina duydu, ani estradaya dönüş yok artık. Pedagoglar bir yıldan sora kendisini opera-klasika vokal fakultetinä birinci kursa aldılar, onun sesi – liriko-dramatik sopranosu.

2000-2005-ci yıllarda Marina Konservatoriyada (Muzıka, teatr hem resimcilik incäzanaatları Akademiyasında) üürendi. Taa studentlik zamannarında o ilk kerä, 2003-cü yılda, halklararsı konkursa katıldı. O konkurs [[Romıniya|Romıniya]]nın Braila kasabasında olan H. DÊRKLE adına vokalcılar konkursu. Ozaman orayı 24 devlettän 160 vokalcı katıldı. Onnarın arasında 16 kişi Moldovadandı. 

Marina, finala çıkıp, konkursun laureatı oldu. 2004-cü yılda [[Biyaz Rusiya]]da opera konkursuna katıldı. 2006-cı yılda [[Moskva|Moskva]]dakı Obrazşov adına konkursta pay aldı. Hepsi konkurslara harçlar anasının-bobasının kesesindän ödendi. 2005-ci yıldan beeri Marina Moldova Opera hem balet Teatrusunda, solistka olarak, çalışêr. Çeşitli operalarda pay alêr. Örnek: “Traviata” operasında Violeta baş rolünu oynadı.

2007-ci yıl oktäbri ayın 14-dä Marina [[Respublika Moldova|Moldova]] Opera hem balet Teatrusunda gala-konşerttä pay aldı. Hep o ayın 19-da “Don Juan” operasının premyerasında Donna Anna rolünu oynadı. Marina RADİŞin en büük arzusu – “La Skala”, “Metropol de Opera” gibi anılmış teatruların sţenalarında çalmaa.

[[Kategori:Kişiler]]
[[Kategori:Gagauz biografiyaları]]
[[Kategori:İncäzanaat]]
[[Kategori:Opera]]
[[Kategori:Muzika]]
