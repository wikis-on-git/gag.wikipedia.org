'''Nikolay Arabacı'''

O bir talantlı adamdı, duudu [[Kiriyet]] küüyündä, [[Çadır]] dolayında, 1893 yılda. Geçindi 1960-ıncı yılın başlantısında [[Moskva|Moskovada]]. Yazıcı, poet, bilgiç hem pedagog. Arabacı Nikolay, ilk gagauz yazıcılarından biriydir. Duudu hem büüdü bir pek fukaara kiriyetli çiftçi aylesindä. Küçüktän bildi zor yaşamayı, aaçlı, çıplaklıı, ama küçüktän pek havezi vardı çok iş üürenmää. Küüdeki birklaslı iki yıllık şkolayı bitirmiş. Onun bobası, kiyat bilmääzmiş, ama fikirli, arif hem şen bir adammış, hiç fukaralaa bakmadann verer Koli oolunu [[Komrat]] real uçilişçesinä, üürensin kendi kazançınnan. 

Edi yıl, pek islää üürenip, 1916-cı yılda o girer Harkov universitetınä fizmat fakultetinä, sora üürener Moskvada Günduudu dillerin institutunda. Pay aler Grajdan cengindä. Otuzuncu yıllarda işleer [[Türkiye]]dä, [[İstanbul]]da bulunan sovetlerin torgpredstvosunda (alış - veriş temsilciliindä). Sora yaşamasının bitkisinädän o çalıştı [[Moskva]]da üüsek şkolalarda. Nikolay Arabacı pek sevärdi ana dilimizi,  [[Folklor|folkloru]], adetleri,pek istäärdi [[gagauzlar]]ın da yazısı olsun. Açan 1948-dä Sovetlerin Bilim Akademiyasında düzüldü bir gagauzovedenie Komisiyası, Arabacı bu Komisiyanın sekretarıydı da çalıştı orada başkalarınnan barabar gagauz alfabetin proektini hazırlamakta. 

Ama bu iş Moskvada başa çıkmadı da [[gagauz dili]]n alfabeti düzüldü hem kabuledildi burada, erindä, [[Moldova Respublikası|Moldovada]]. Arabacı literatura zaametini (poeziya, proza hem başka) başladı taa otuzuncu yıllarda. Kimi stihlarını bastı Krım - Tatar gazetasında. Bu çalışkan bilimci adam bütün ömürünü yaşadı Moskovada. Açan 1957-nci yılda Moldova hükümeti gagauz dilin alfabetini kabul etti hem şkolalarda ana dilindä üürenmeyi, karar verdi Nikolay Arabacı büük havezlän çalıştı başka bilim izmetçilerinän barabar ilk şkolalar için gramatika kiyadını hazırlamaa. 

Hep ozamannar yazdı poemasını. Drumi hem stihlarını, angıları şkola kiyatlarında hem folklor toplumunda Bucaktan seslerdä tiparlandılar. Drumi poemasında avtor gösterer Basarabiyalı insannarın zor çekmeklerini rumın boyarların okupațiya vakıdında onnarın düüşünü zeettän kurtulmak için. Baş geroyu insannarı candarlara karşı kaldırer. Bu poemayı o başlamıştı yazmaa 1940-ıncı yıldan taa ileri. Çok yazıları kaldı bitirilmedik, tiparlanmadık. Arabacı pek istäärdi ilerlesin literaturamız muzikamız, düzülsün gagauz teatromuz. 

(Hazırladı D.Tanasoglu)

===Kullanılmış kiyatlar===
* İ.İ.Baboglu

* N.İ.Baboglu

* K.K.Vasilioglu

* Gagauz dili hem literatura

* 8 klas

* Stiința 

* 2003 

* Ministerul Educatiel Al Republıcıı

* Moldova 

* s.150-151

{{DEFAULTSORT:Arabacı, Nikolay}}

[[Kategori:Gagauz literaturası]]
[[Kategori:Gagauz biografiyaları]]
[[Kategori:Gagauz yazıcıları]]
