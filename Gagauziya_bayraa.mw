'''Gagauziya bayraa ürek dalgaladan bayraktı'''

Bu iki patredin arasında may ikibuçuk yıl bir zaman var. İlk patredi 04.09.2006 yılında yapmışım, ikincisini sa – 15.02.2009 yılında. Patretlerin arasında sadä bir ayırılık var: birincisindä [[Gagauziya]]nın bayraa dalgalanêr. İkincisindä bayrak yok.

İlkin, açan [[Kıpçak]] [[küü]]yünä girärkän gördüm bayraa – ürääm dalgalandı. Bu bayrak – gagauz küylerin girişindä tek bayraktı. Bütün [[küü]]lerimizi hem kasabalarımızı gezdim, ama küü girişindä bayrak seftä gördüm. Belliydi, ani [[Gagauziya]]nın kenarında sansın adada bulunan Kıpçak küüyü (küü doz-dolay sarılı  [[Bulgarlar|bulgar]] hem  [[Moldovannar|moldovan]] küülerinnän) kendi gagauzluundan, kendi devletindän pek hodul.

İki buçuk yılın içindä, kaç kerä bu bayraan yanından geçtim hep bayraa seläm veridim. O da sansın selemlärdı beni. Bu yılın da, Küçük ayın (fevral) 15-dä, [[Taraklı]]dan çıktıynan, bayraa görmää umutlan bastım maşınanın gazına. Taa tez bayraa görmää! Ama ne bu?! Direk erindä, ama bayrak yok. İçimä  sansın bir bıçak sapladılar! Neredä sa ürääm durgunaceydı.

Birazdana, soluklandıynan, Kıpçak küüyün primarına telefon açtım. Canabisi söledi, ani bir gecedä bayraa direktän çalmışlar. Kim - belli diil. Primar dedi, ani en tez vakıtta burayı eni bir bayrak dikeceklär: hepsi görsün deyni, ani Gagauziya hem  [[Gagauzlar|gagauzluk]] yaşêêr.

  
[[Kategoriya:Kultura]]
[[Kategoriya:Ayle]]
[[Kategoriya:Senat]]
[[Kategoriya:Yaşamak]]
